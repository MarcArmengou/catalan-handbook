# Manual de traducció del WordPress al català

## Com col·laborar en les traduccions del WordPress?

Tant el programari del WordPress, com les extensions, temes, patrons i el lloc web de la comunitat catalana del WordPress es tradueix dins la pròpia web de WordPress.org, fent ús d'una eina de traducció interna, intuïtiva i fàcil d'utilitzar.

### Passos per començar a traduir el WordPress al català:

 - Crear un [compte d'usuari a WordPress.org](https://login.wordpress.org/register?locale=ca).
 - Accedir a la [secció de traduccions](https://translate.wordpress.org/locale/ca/default/).
 - Seleccionar un projecte i començar a traduir.

### Guia d’estil

La comunitat catalana del WordPress ha adoptat la guia d'estil de Softcatalà per a les seves traduccions de programari. Això vol dir que totes les persones que traduïm continguts del WordPress al català ens basem en aquesta guia d'estil perquè les traduccions siguin consistents i coherents, dins del propi WordPress com amb altres traduccions de programari de llengua catalana.

[Guia d’estil de Softcatalà](https://www.softcatala.org/guia-estil-de-softcatala/)

## Recursos de traducció

Quan no estem segurs de quina seria exactament la traducció d'una paraula, podem fer ús de les [memòries de traducció de Softcatalà](https://www.softcatala.org/recursos/memories/). 

Aquesta eina ens permet buscar una paraula i veure quin històric de traduccions té per a diferents projectes de traducció. D'aquesta manera podem veure com altres traductors han traduït aquesta paraula. Aquesta cerca pot ser general o específica per al WordPress.

Per exemple, si no estem segurs de quina seria la traducció de "cookies" al català, podem utilitzar aquest cercador per veure com ha estat traduïda en altres projectes de traducció. En aquest cas, la cerca ens mostrarà clarament que en tots els projectes de traducció s'està utilitzant la paraula "galetes" com a traducció de "cookies".
